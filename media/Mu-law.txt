Così come nel caso delle immagini, anche nell'audio si pone il problema della riduzione dei dati necessari per rappresentare un suono, pur mantenendo una qualità accettabile dal punto di vista percettivo. Cosa si intenda per "qualità accettabile" quando si riducono o, meglio, comprimono  i dati è cosa da stabilire. In genere i parametri di valutazione qualitativa degli standard di compressione audio sono di tipo statistico, basati sui risultati di test di ascolto fatti su di un campionario di ascoltatori, che ricopra una gamma di utenza la più variegata possibile. Gli standard di compressione audio in genere si basano sull'ottimizzazione della dinamica del segnale, ovvero sull'ottimizzazione del numero di bit impiegati per la quantizzazione. Un ben noto esempio di standard di compressione è quello dell'mp3, nel quale vengono sfruttati fenomeni di psicoacustica, quali il fatto che i suoni forti mascherano (rendono inudibili) i suoni deboli e quindi, i suoni  che vengono riprodotti digitalmente, mascherano il rumore di quantizzazione presente. Quindi, detto in modo molto semplificato, se il suono ha dinamica ampia (è forte) si può usare un passo di quantizzazione maggiore, in quanto il più intesno rumore di quantizzazione prodotto dalla suddivisione più grossolana dei livelli di quantizzazione è comunque mascherato dal suono riprodotto. Sempre semplificando in modo radicale le cose, si può dire che l'mp3 varia il passo di quantizzazione seguendo l'andamento della dinamica del segnale e permette così una riduzione anche di 20 volte il numero di dati rispetto ad una raprresentazione a dinamica fissa a 16 bit. 
Un'altra tecnica di compressione è data dalla mu-law (?-law). Questo standard è utilizzato soprattutto nei sistemi audio e di comunicazione digitale  in America del nord e in Giappone. In questo caso l'idea di base è di modificare il range dinamico di un segnale audio analogico prima della quantizzazione. Anche in questo caso ciò che sta dietro questa tecnica di compressione è un fenomeno di psicoacustica, ovvero il fatto che la nostra percezione dell'intensità non è lineare ma di tipo logaritmico, il che significa che segue approssimativamente un andamento come quello mostrato in FIGURA 1.

Ciò che fa la mu-law è dunque ridurre il range dinamico del segnale mediante un'operazione di rimappaggio delle ampiezza secondo la funzione descritta in FIGURA 2. Come si vede, l'effetto è quello di amplificare le ampiezze basse, riducendo il range di valori assunti dal segnale (prevalentemente valori alti di ampiezza) e  incrementando pertanto il rapporto (la differenza di ampiezza) tra il suono che vogliamo riprodurre e il rumore di quantizzazione. Successivamente si effettua una quantizzazione lineare del segnale che è stato distorto in modo non lineare. Nel momento in cui si vuole riprodurre il segnale digitale, questo viene prima normalmente convertito in segnale analogico e poi trasformato mediante una curva di distorsione delle ampiezze che controbilanci la distorsione pre-quantizzazione di FIGURA 2. Il risultato globale, entro certi limiti, è vicino a quello di una quantizzazione del segnale non distorto. 
Vista dall'altro verso, si può pensare all'intero processo come ad una quantizzazione di tipo non lineare del suono, ovvero una quantizzazione dove il passo è maggiore (più grossolano) per le ampiezze maggiori e minore (più dettagliato) per le ampiezze minori. Il che, almeno da un punto di vista qualitativo, corrisponde esattamente a come funziona il nostro sistema percettivo. Siamo più sensibili alle differenze di intensità tra suoni deboli e meno sensibili alle differenze tra suoni forti e molto forti. 
Molto simile alla mu-law è la A-law usata invece nei sistemi digitali in Europa.

